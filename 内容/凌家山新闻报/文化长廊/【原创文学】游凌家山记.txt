【原创文学】游凌家山记
□
杞 生
月明星稀，乌鹊噪林，杞生与远客游于凌家山。转曲径，出林柯，拂磴小憩，剪月而谈，语甚相得。
居无何，客兀然曰“此得言为山乎？阔不三箭，高限数丈，无岱宗之崇，无华蓥之险，丘为篑覆，塘如瓮瓿，于山之名不亦辱乎？”杞生不怿，久之，怫然作色曰：“子称学人，不闻刘梦得之铭乎？‘山不在高，有仙则名。’其是之谓也！武职前贤先哲，筚路蓝缕，披荆斩棘，卜山结庐，首倡职教，广纳海宇学子，化育现代匠人，开工学结合之良风，领职教富国之潮流，九州享有盛名，业界尊为巨擘。巢鹓集凤，卧虎藏龙，元相来访，海客朝宗，何得言无名乎？至若春和景明，繁华烂漫，莺歌燕啭，蝶舞蜂喧，居人逸游，学子徜徉，朝读者引吭酬唱，晨练者络绎满山，造物之为用有甚于此山乎？”客唯唯，无以言。杞生霍然立，引侣拾级，陟彼高冈，临风酾酒，昂然歌曰：
山横翠岭兮，水学龙津。枝格相交兮，在昼犹昏。乳鹊重巢兮，好鸟嘤鸣。绿树蓊郁兮，落英缤纷。居人闲步兮，师生行吟。钟塔高峙兮，四顾无群。噌吰警策兮，劝学惜阴。地灵人杰兮，学子莘莘。俊彦毕集兮，杏坛重名。硕果累累兮，海外蜚声。山不在高兮，聚贤则灵！
客赧然而悔，反恚以忻，慨然和曰：
学园傍依丘山兮，智者心怡。苍翠醒目净霾兮，豁人愁烦。一泓偃卧如碧兮，濯尘去纷。何声悦如天籁兮，虫鸟低唱。焉得极目远眺兮，拾级塔颠。市廛嚣如沸鼎兮，拥山息攘。湖潭沉碧净影兮，涤秽去妄。夜游凌家山水兮，豁然开朗！
于是主客复乐，释然而笑，仰视高天，不知月落何时，夜深几许也。



