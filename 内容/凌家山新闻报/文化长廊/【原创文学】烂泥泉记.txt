【原创文学】烂泥泉记
□夏循海

江夏南域有村曰崇岭，南视鲁湖，北接长江。村有小里落曰烂泥田，屋舍俨然，依山而筑。面南远望，平畴如毯，其势宗堪舆，得卧牛之形，诚乃风水之宝地也。有泉自北丘出，蜿蜒而南，蒲艾夹岸，青荇漾波，游鱼细石，历历可数。乡人居之久而不知其名之所出，姑以里落名之曰烂泥泉。
泉始涌如绳，细弱不胜丛榛之阻，而渐出渐阔，附坎坷，度里落，逶迤南去，入鲁湖而没。其半阔可丈许，深容没膝，泉水清冽，掬之甘芳如醴，乡人甚爱之。乃裂石驳岸，治流汲引，横板石通人畜之行，砌小埠为洗濯之便，滥觞则汲饮汰米，尾闾则溉亩涤器，约为村规，了不相淆，尽得宝泉之用也。泉之东西皆垄亩，花红叶绿，烂如画图，水随四时，旱涝不忧，莳谷艺禾，岁稔年丰，余谓靖节之桃花源不过此也。
迩来乡人日忧，问之，告余以秽物浸染，泉遭其虐，中游以下，泉色渐墨，时有烂瓜腐畜、破布碎胶沉浮其间，浊臭熏人，秽不可近。有识者诉之再四，究不可解其厄。
访泉而归，怃然久之。世之钟灵毓秀地可谓众矣，而今之全者亦寥寥矣！经纶世务者心为形役，义为利蔽，拜金逐利，无所不用其极，荼毒生灵，虐害造物，致生生所资尽受涂炭。人乃万物之灵长，群生莫之害也，害之者惟己身也。悲夫！饮鸩止渴，竭泽而渔，日阽危而不自知，何其愚也矣！
乙未仲夏月记
